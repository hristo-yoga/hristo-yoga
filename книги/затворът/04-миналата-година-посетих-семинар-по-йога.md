---
title: Миналата година посетих семинар по Йога
---
**Въпрос: Миналата година посетих семинар по йога. Обясниха ни накратко всичките степени на йога. Водих си записки, но може ли тук да ги разгледате по-подробно?**

Аз не знам къде сте били и какво сте записали. Така, че за да ги коментирам, ще се наложи да ги четете една по една, всичките така наречени от вас "степени".

Защо казвам степени с по-особена интонация?

Първо в Йога степени НЯМА. Има осморен път, осемстепенен няма. Това, че някой го е превел погрешно, а друг го е преписал така от него си е негов проблем. Ако вникнеш истински в Йога, рано или късно ще откриеш, че в Йога няма степени. Тук не става дума за дребно заяждане, пропуските в тази посока са не една и две и не така малки и безобидни както може да изглеждат на пръв поглед.

Как може с лека ръка да подминеш Патанджали, събрал цялото знание за Йога в 185 афоризма (сутри). Той казва: "Йога е осморен път". Точка. Не осемстепенен. Осморен път - това са осем успоредни линии в вървящи заедно, а не осем степени, които следват една след друга, сякаш става дума за разряди на зидаромазачи или фаянсаджии.

Въпросът не е формален, защото грешките в езика са всъщност грешки на разбирането, а оттам и на действията ни. Да си спомним и това, че в ИСТИНСКАТА РЕАЛНОСТ процесите протичат едновременно, а не линейно. Йога е цялостност, тя върви "ам блок".

Един познат обичаше да повтаря, че той практикувал "интегрална йога". Според него това означавало цялостна йога. Освен това в духа на технологичния век в който живеем, интегрална йога звучала много съвременно. Това всъщност беше толкова смислено, колкото и да казваш: водна вода или огнен огън. Йога няма нужда от такива прилагателни. Тя стои здраво на краката си и без такива патерици.

Сега прочетете дословно това, което искате да коментираме

**ВЪПРОСЪТ ми е:**

**Как да тълкувам следните… е, за мен са все още степени на йога ?**

Йога е система с осем степени:

1. Яма - себеовладяване или правила за обществено поведение (между отделните личности)
1. Нияма - ограничение или кодекс на личното поведение (вътрешноличностна самодисциплина)
1. Асана - телесни положения или пози, упражнения.
1. Пранаяма - контрол върху дишането или ритъма на дишане.
1. Пратиахара - оттегляне на сетивата и "откъсване" (относителна независимост на ума от сетивата)
1. Дхарана - концентрация на мисълта.
1. Дхиана - медитация (процес на вникване в същността на обекта на съсредоточававне).
1. Самадхи - самореализиране или просветление (състояние на пълно вникване в същността на този обект)

Морален кодекс на Йога (етични правила).

Моралният кодекс, който е в основата на цялата система Йога, включва степени: ЯМА И НИЯМА:

Яма - представлява саморегулиране на междуличностните взаимоотношения на основата **на доброволно подтискане на отрицателните тенденции в поведението и постъпките**.

Добре. Чухме въпросите. Всъщност разбрах от чия книга са цитатите и се колебая дали да ви отговоря… Но тъй като вече ви обещах, ще продължа… От етична гледна точка няма да спомена името на автора… Все още се колебая се дали да навлизам в тези води, но основната причина да продължа, са меко казано "особеното" му тълкуване на Йога и ако то не се споделяше слепешката от други, просто не си струва да ви губя времето. Така, че все пак да започнем с Яма.

Подтискането, доброволно или не, не може да доведе до трансформация, до истинска промяна. То може да превърне човека в още по-голям лицемер и шизофреник. На повърхността ще показваш липса на отрицателни емоции, а вътре в теб ще ври и кипи. В резултат на това, един ден ще експлоадираш, дори по повод на нещо дребно. И това ще изненада не само другите, но и теб самия. Не се изненадвай! Крайният резултат е напълно закономерен, той е бил предрешен още в момента на твоя избор, **да се подтискаш, макар и доброволно**, за да изглеждаш трансформиран и добър. И провалът ще се дължи не на липса на воля, а на липса на ОСЪЗНАТОСТ. Осъзнатост, че истинската етичност е резултат от истинско разбиране за причините на нашето поведение. Истинската етичност не е резултат от подтискане, а в резултат на осъзнатост.
