---
title: Според някои автори…
---
**Въпрос: Според някои автори индийската Йога е неподходяща за нашите условия. Коя е най-добрата Йога за тук, в България?**

Да, прав сте. В действителност има автори, които надълго и нашироко обясняват разликите в "индийската" и "европейската" Йога, а според някои тук изобщо няма "почва за това". Това ми напомня за труда на Димитър Благоев "Що е социализъм и има ли почва у нас". Е, за социализма се оказа, че няма почва, но нека видим съображенията им за Йога.

Най-големият им коз е климата: Тъй като в Индия е много горещо, динамичните упражнения биха довели до прегряване и са крайно неподходящи. Това и предопределя избора на статичните пози - асаните. При нашите условия, където е по-студено "тази Йога е неподходяща" - затова някои автори изфабрикуват "европейска" Йога, "спортна" Йога и т.н.

Този тип разсъждения по правило принадлежат на хора предимно с теоритичен опит в Йога. Пропускът, който правят е съвсем дребен - освен практика, им липсва и елементарна съобразителност. Когато говорят за горещ климат, те пропускат незначителната подробност, че в територията на Индия влизат и Хималаите. Трябват сериозни усилия да докажеш, че на 4-5 хиляди метра височина е знойна жега, защото не само долу, в ниското, но и горе се практикува Йога. Наричат ги Йоги - респи. Понякога за забавление се къпят голи в леденостудените езера или мокрят чаршафи, които веднага стават на кора от студ, но после ги замятат на гърбовете си и ги… сушат. Рьорих ги нарича "небесните бегачи". Още от векове, а и по негово време, единственият начин за предаване на съобщения или ръкописи от манастир до манастир са били тези Йоги - небесни бегачи, праобраз на съвременния DHL.

Преди да тръгнат медитирали по няколко часа. После взимали пратката и хуквали да бягат. Случвало се е да бягат в продължение на три денонощия, без да спират. Когато стигнели до другия манастир, първо релаксирали 2-3 часа, след това медитирали още толкова, вземали отговора, ако е имало такъв и още три денонощия тичали назад. И това на височина от 3 до 5 хиляди метра - разреден въздух и студ. След връщане си отпочивали и едва тогава поемали храна, преди това само пиели по малко вода, но често.

Другото съображение, че "индийската Йога", а и Йога изобщо, не само не е подходяща, но и напълно излишна за европейска, разбирай за бялата раса. Тя била актуална за азиатците, защото те са по-назад от бледоликите си братя в еволюционното си развитие…

Тази теза мирише на откровен нацизъм и нарцицизъм, и близостта на думите съвсем не е случайна… Тази гола претенция не се потвърждава с никакво съществено доказателство. Тя не илюстрира нищо друго, освен въображението на авторите, които са все европейци (какво съвпадение!), въображение, че са много по-напред в еволюционното си развитие от другите раси. Един от тези автори е Рудолф Щайнер. Само че, ако приложим този подход, ще излезе, че бялата раса не само е изостанала, но и стремително изостава в еволюционното си развитие от другите раси, защото от деситилетия в САЩ и Европа се практикува Йога в много по-голям мащаб, отколкото в Индия. Причините за това са съвсем други и не става въпрос за расови или географски различия. Причините са не в натоварения, а буквално претоварения психически живот на западния човек, където Йога е един от пътищата за балансиране или казано на жаргон - за успокояване на куртаците в главата. Куртак е турска дума - тя означава желязна сачма, кръгло топче. А не намери ли начин човек да си успокои лимките… всички разбират, включително и хората с бели престилки…

По друг повод вече се каза, че Йога е строго индивидуална и няма значение дали си индиец, американец или българин. Важното е дали искаш да практикуваш или само си мислиш, че искаш?

Но на този въпрос отговора можеш да намериш само долу - на килимчето, Практикувайки! Всичко друго е чесане на езици!

Ако в действителност си оъзнал необходимостта от Йога, не е нужно да чакаш, както някой те съветва, че "най-подходящото време да започнеш да се занимаваш с Йога е началото на пролетта или есента". Може би за по-голяма прецизност трябваше да добавят и точния ден, час и минута?!

Можеш да започнеш още в този момент. Или както казват римляните: "Sine mora"- веднага! Тук и сега! Защото най-често, отлагането е равносилно на смърт.
