---
title: Колко видове Йога има?
---
Въпрос: Колко видове Йога има?

Така зададен въпросът е много интересен. Защо? На първо място той показва, че този който го задава, най-малкото е наясно, че има много видове Йога и иска само да ги изброя и опиша. На второ място той изобщо не допуска, че може да не е така, защото вероятно е чел или чувал за различни видове Йога, като примерно:
- Мантра Йога - Йога на формулите. "Мантра" означава заклинание, словестна формула.
- Хата (хатха) Йога - физическа Йога
- Лая Йога - Йога на медитацията.
- Раджа Йога – или наричана още царска Йога -, защото тя съдържа техниките за навлизане в Самадхи.
- Бхакти Йога - Йога на любовта
- Жнана Йога - Йога на знанието
- Карма Йога - Йога на действието
- Янтра Йога - Йога на фигурите. Със съзерцаване на различни фигури се постигат конкретни състояния на съзнанието.
- Кундалини Йога - разглежда различните видове енергии и техния контрол в човека и т.н.

В действителност няма различни видове Йога, това са елементи, не видове. Има една единствена и тя се казва Йога. Всичко останало са нейни нюанси. Причината Йога да бъде схващана по този фрагментарен начин се крие в самата специфика на човешкия разум - той може да изучава едно нещо, само като го изолира от ЦЯЛОТО, но той е неспособен да схване ЦЯЛОТО. Раз-ум. Умът раз-деля. Тoва ми напомня онази история с тримата слепци, които опипвали един слон, за да разберат как изглежда. Единият викнал: "А-а, слонът това е късо и дебело животно!" - като стискал здраво предния крак на слона. Другият, който държал хобота възразил: "Не е вярно - той е дълго като тръба!", а третият отсякал: "Говорите глупости - слонът е тънко и космато" - той стискал опашката на слона.

Същото е и с Йога. Кой каквото държи в ръцете си, това твърди.

Веднъж един такъв последовател ми каза: "Аз практикувах Раджа-Йога. Тя е върха. Хата Йога вече не е необходима - тя била актуална преди хилядолетия, когато хората са били много по-изостанали в еволюционно отношение от сега…" Друг признаваше само Бхакти Йога - тази на любовта, макар че пътем казано, той я разбираше и практикуваше в съвсем ограничения район - този на гениталиите си, но това не му пречеше да зачеркне всичко останало. Трети, настроен само да философства, но не и да практикува, ценеше Джана Йога. Друг, който се самоопределяше като човек на действието, признаваше, че го влече единствено Карма Йога. А пети говореше за "интегрална" Йога – блудкаво и претенциозно заиграване с думите – все едно да казваш водна вода, или огнен огън.

Тези декларации не бяха нищо повече от манифестация на това кой с какво се отъждествява, но не и разбиране същността на Йога

Йога означава цялостност, единство. Не може да има частична цялостност. Отделните елементи на Йога те учат как във всеки един от тях да бъдеш съзнателен и цялостен. Животът ти е, или трябва да бъде симфония. В него има и бури, и тишина. И ромон на дъжд и слънчеви ласки. И падащи листа, и птичи песни. И болка, и радост, и щастие, и скръб… Той съдържа всичко. Различните части на Йога те учат именно на това - във всяка една ти да бъдеш цялостен и съзнателен. Ако мислиш, че има различни видове Йога и ти примерно избираш да следваш Раджа, но не се интересуваш от Бхакти - ти просто пропускаш, просто сриваш смисъла на самото понятие Йога - ЕДИНСТВО, ЦЯЛОСТНОСТ.

Ако можеш, вникни в това, че всичко, което мислиш за "видове", всъщност са елементи на едно и също явление, те са елементи на Йога, но те са елементи и на твоя живот - движение, размисъл, любов, действие, слово и безмълвие - и ако ти избереш едно, две, дори почти всичките, но пропуснеш само едно от тях - твоят живот ще бъде непълен. А това не е Йога. Не е цялостност. Това е самоосъкатяване. И ако твоят живот е фрагментарен и осъкатен, не го прехвърляй и в разбирането си за Йога… Тя съществува, за да те научи да живееш живота си в цялата му пълнота и единство. Да бъдеш тотален, а не тоталитарен.

И ако успееш само в един елемент да направиш истински пробив - да станеш тотално осъзнат и без насилие - то този пробив на съзнанието ще продължи и ще се прехвърли във всички останали части от живота си. Тогава той ще придобие други измерения, друг аромат.

Не се налага да отиваш никъде - нито на Рила, нито в Хималаите, нито в църква или храм, но същевременно вече те няма и ТУК. Като казвам, че ще изчезнеш от тук, без да ходиш никъде, имам предвид, че такъв, какъвто си бил ти изчезвваш, ти се изпаряваш, но се появява истинската ти същност. Не се правиш вече на някого или нещо, а се проявяваш такъв, какъвто си - неповторим в своята индивидуалност. Тази уникалност заслужава да бъде обичана. Точно такъв като тебе не е имало никога преди, няма да има и след теб! Опитай се да вникнеш в това. Тогава Хималаите ще влязат в теб!
