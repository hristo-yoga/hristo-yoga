---
title: Търсете състоянието на удосилие
parent_path: публикации.md
---
Източник: [www.dnesbg.com](http://www.dnesbg.com/obshtestvo/hristo-iliev-yogata-vtarsete-sastoyanieto-na-udosiliev.html)<br />
Автор: Весела Кънчева<br />
Дата: 21 ноември 2012

<img src="/images/6-Hristo-Iliev-yoga.jpg" alt="Христо Илиев - Йогата"/>

Христо Илиев излъчва благост и мъдрост, топлина и спокойствие. Творец е, работи в областта на керамиката, малката и монументалната пластика. Добричлията е един от първите българи, които се занимават с йога. Всяка практика с него се запомня, защото той просто е себе си в онова йога състояние, което му се иска да достигнат повече хора. Събрал е натрупания си опит и възприятие на света в книгите "Затворът" и "Фрагменти от цялото".

Днес е необходимо да обяснявам какво е йога и не е необходимо, защото вече има океан от информация, но в много случаи тя е деформирана. Има хора, които се опитват да я комерсиализират – някои говорят за йога като за разновидност на фитнеса или пък слагат акцент върху това, че помага при сваляне на килограмите. Затова има нужда да се обяснява смисълът на йога, а той е многопластов", казва мъжът.

Христо Илиев се занимава с йога от 45 години, но признава, че продължава да възкликва колко прекрасно е да я практикуваш, продължава да открива в нея все нови и нови аспекти. "Това е свързано с процеса на осъзнаване, защото той има начало, но няма край. Ако в началото съм осъзнавал, че това е система, която ми помогна да възстановя здравето си, после открих, че действа положително и върху психиката, самочувствието, паметта. Още по-късно разбрах, че действа разкриващо и на способностите, които всеки човек носи в себе си", споделя Илиев, който още като малък имал бодежи в сърцето, нещо необичайно за едно дете. Откриват му и ревматоиден артрит. Започва да плува, да тренира борба, но йога е тази, която му помага болежките да си отидат.

"Смисълът на йога е в това да откриеш смисъла на собствения си живот, а не само да се опитваш да оцеляваш. Унизително е да имаш такъв невероятен дар като живота и да не го осъзнаваш, той трябва да се живее в неговата пълнота. Важно е да можем да му се радваме. Салвадор Дали е казал, че
> трябва така да живееш,<br />
че на всеки 3 минути<br />
да експлоадираш от екстаз.

Това вътрешно усещане се получава само когато правиш нещата, които обичаш, когато твориш. За мен конкретният смисъл на живота е да откриеш заложбите си, защото човек е създаден да създава. Въпросът е вътрешно да чувстваш, че си си на мястото. Всеки човек е толкова невероятен, оригинален, с такъв набор от способности, че е смехотворно да се опитва да се прави на когото и да било, защото колкото и да е добро подражанието, то не може да бъде като оригинала", разкрива тайните на живота белокосият мъж.

Една от задачите на йога е да разшири коридора на осъзнатостта, защото това, което човек осъзнава, е нищожно малко. Илиев дава пример, че за една секунда нашият мозък възприема около 400 милиона бита информация. От тях ние осъзнаваме едва около 2 000 бита, т.е. 200 хиляди по-малко от това, което приема мозъкът.

"Има много разновидности на йога, но йога е една, защото самата дума означава единност, цялостност. Това, което се приема като отделни видове йога, всъщност са отделни нюанси на цялото. Има хатха йога, раджа йога, кундалини, мантра йога, янтра йога и много други. Повечето хора започват от тялото, отиват в залата, за да поработят върху него. Здрав дух в здраво тяло са двете страни на една монета", разкрива още творецът йогин.

"В йога трябва да има строга дисциплина. Да си дисциплиниран означава да си отворен да се учиш. Много е лесно да бъдеш учител, трудно е да бъдеш ученик, защото с годините егото започва да расте и човек става все по-малко възприемчив. Развиваме се само когато запазим тази си способност, иначе сами си слагаме похлупак. Потребността от практика трябва да идва от осъзнаването, че сме едно цяло, а не от налагането на "казармена" дисциплина. Винаги казвам, че майсторството не е в това да направиш нещо трудно, а така да го направиш, че да усещаш удоволствието от усилието или, накратко казано, от УДОСИЛИЕТО – това е точно намерена точка, в която присъства както усилието, така и удоволствието. Намирането на точката на удосилие е строго индивидуален процес – при една и съща асана, при всеки човек тя се намира на различно място.
> Най-силно говори този, който мълчи.

Когато човек е себе си, това вече е безмълвно преподаване. Това е и смисълът на йога: човек да стане себе си, да се върне към себе си. Учителят и ученикът са условни категории, защото учителят е вътре в нас, въпросът е да го събудиш", продължава 61-годишният мъж.

Йога учи на ненасилие, това е един от основните й принципи. Според Христо Илиев са много важни факторите, които ни вкарват в състояние на насилие към нас самите. Това са храненето, дишането, пиенето на всичко друго освен вода, мислите. Човек много повече сам и неосъзнато пречи на себе си, отколкото го правят другите.

"Дишането е уникален механизъм. Ние можем да контролираме движенията на тялото си, но имаме и функции, които са самопроизволни. Тоест на една част от тялото си – напречнонабраздената мускулатура, можем да контролираме и управляваме съзнателно, на друга – на вътрешните органи, на вегетативната нервна система, не можем. Дишането се явява колело, което с един ремък е свързано с централната нервна система, и ние можем съзнателно да го променяме, а с друг ремък е свързано с вегетативната нервна система, защото дори и когато спим, дишането си продължава като автоматичен процес. Тази му позиция позволява чрез дишането съзнателно да влияем на вегетативната нервна система и да променяме неща, които по принцип не можем. На всяко наше психическо състояние съответства определен тип рисунък дишане. Затова, променяйки дишането си, можем да се освобождаваме от формите на насилие, които се отпечтват и върху тялото ни. Трябва да се диша с пълни гърди. То може да помогне и на пушачите да станат непушачи. Изкушението от цигарите има различни обяснения, но за мен основната причина е, че когато пушим, дишаме по един определен начин, при който задържаме дъха си. Точно това, а не цигарите, действа успокояващо на нервната система. За това **съветвам пушачите да пушат, но не със запалена цигара**, усмихва се Христо Илиев.

Водата и храната също са вид насилие над нас, което не осъзнаваме. На ден човек задължително трябва да пие около два литра вода, хубаво е тя да е изворна. Всяка сутрин започвайте деня си с чаша топла вода, съветва Христо Илиев.

Човек трябва да се научи да слуша вътрешния си глас. Интуицията е усетът ни за цялостност и докато с разума ние анализираме нещата и това се случва в лявото полукълбо, то интуицията работи чрез дясното полукълбо. Трябва да се получи синхрон между двете полукълба, което в йога се постига по много начини, но една от най-силните техники – алтернативната пранаяма дишане.

Преди време американецът Робърт Монро създава система, която чрез слушане на определени звуци работата на двете полукълба се синхронизира и в резултат на което се подобрява както способността за рационално мислене, така и интуитивната чувствителност.

След йога практика човек има нула процент на тревожност и е в състояние на пълна хармония, защото основният офис на нашите емоции е в корема.

"Преди 15 години учените са установили, че точно **в тънките черва има дублираща система на главния ни мозък** и тя отговаря за първичните ни реакции. За това много хора казват, че когато срещнат любимия човек, коремът им се свива. Майкъл Гершон открива, че хормонът на щастието серотонин, когато го имаме в достатъчни количества, се чувстваме блажени. Той се секретира от хипофизата в мозъка. Гершон установява, че в мозъка се отделя само 5 процента от целия серотонин, а останалите 95 процента от тънките черва. Когато приемаме храна, независимо от нейния състав, самото механично дразнене разтяга тънките черва, хормонът се отделя, което е достатъчно, за да сме щастливи. За това много хора, когато са в състояние на стрес, започват да ядат много, причината е, че им трябва серотонин, който да балансира емоциите им и вътрешното им равновесие. В йога има практики, които водят до разтягане на коремната кухина и до активиране на тези рецептори.
Практиката учи, че всички органи в човешкото тяло са важни и трябва да се работи цялостно. Не е правилно да се говори за ум и тяло, а за ум-тяло, защото сме едно цяло", тихо и спокойно разказва Христо Илиев, който за йога може да говори не с часове, а с дни.
Добричлията е благодарен на съдбата, че е срещнала пътя му с йога. Благодарни са и всички ония, на които е помогнала да го срещнат, защото Христо Илиев е от хората, които те променят.
