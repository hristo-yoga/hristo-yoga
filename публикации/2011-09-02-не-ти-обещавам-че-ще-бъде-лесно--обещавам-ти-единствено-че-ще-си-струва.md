---
title: Не ти обещавам, че ще бъде лесно! Обещавам ти единствено, че ще си струва!
parent_path: публикации.md
---
Източник: блог "Здрав дух в здраво тяло" www.fitspiritandbody.com<br />
Дата: 2 септември 2011

Това, което ще прочетете – ако изобщо продължите - са голи прозрения, облечени в думи. И ако думите не винаги ви допадат, то потърсете зад тях нещо повече – припомнете си, че те не са само дрехи и под тях има неща, които си струват да бъдат видяни.

…

Много е лесно да учудиш някого, но е трудно да го обогатиш, често съм си задавал въпроса: Казвам ли нещо ново, което може, не да учуди, а да обогати другите? За мен, утвърдителният отговор на този въпрос е и моралното основание за написването на тази книга.

…

Йога има много предимства – достъпна е за всеки човек на Земята, независимо от цвят на кожата, вероизповедание, пол, професия, възраст, материално или социално положение...Така е. Но наред със всичките си предимства, Йога има и един огромен недостатък, недостатък, който за повечето хора се оказва непреодолим. И той е, че тя не може да бъде разбрана истински само с ума. И това е основния препъникамък в нея, защото Йога не е теория, а лично преживяване. Тя е преживяване на цялата ти същност - тяло, интелект и дух. Само когато се потопиш тотално в нея, можеш да получиш истинско разбиране за Йога. Дотогава имаш само теория, знание, а това е почти нищо. Все едно да прочетеш наръчник за управление на самолет и да си въобразиш, че вече можеш и да летиш. За да полетиш се изискват продължителни тренировки на тялото и ума, години обучение, за да се превърне това в реалност.

…

Това е. Докато не пламнеш, считай, че не си разбрал. Дотогава само знаеш. Същото е и с Йога. Може да ти звучи абстрактно, но тя е непосредствено общуване на цялата ти същност с Битието. Ти се разтваряш в Битието и Битието се разтваря в теб.

Йога е нещо, в което трябва да се превърнеш, нещо, което преживяваш тотално. Преживяването е не само в ума, а в цялата ти същност. Асани, пранаяма, медитация са видимата страна, те са техники за потъване навътре в теб, но същността на преживаното не може да бъде описано. То е извън думите. С него не можеш да се похвалиш пред приятели или да го показваш като нов тоалет. Но това не означава, че то не оставя следи.

Ако преживяването е фалшиво, ако си се самосугестирал - умът умее много добре да имитира, той е най-великия клоун - с теб нищо няма да се случи. Но ако преживяването е автентично, вътре в теб ще стане трансформация - дори в началото няма да разбереш ясно откъде ти е дошло и как се е случило, защото станалото лежи извън границите на твоето досегашно разбиране.

И не се притеснявай, не полудяваш. Дори точно обратното. В теб се появява една кристална яснота към всичко, към което се насочиш. Започваш да ставаш естествен и нормален по начин, за който не си си помислил дори. Ще започнеш да приличаш все повече и повече на… себе си. И да се отдалечаваш от калъпите на моделите, от матрицата, в които те е вкарало обществото!

Не се страхувай! Продължавай практиката ежедневно! Няма какво да губиш, защото реално това, което си имал не струва нищо. Не спирай докато не откриеш и станеш това, което Природата е заложила в теб. Открий смисъла на собствения си живот. А когато го откриеш, не спирай, а продължи с още по-голяма страст напред и нагоре! Към светлината на духа! И помни, че този смисъл е скрит дълбоко и извън двата процента, с които боравиш в ежедневието!...
