---
title: Откриват паметна плоча на Апостола в румънско село
parent_path: публикации.md
---
Източник: [inews.bg](http://inews.bg/%D0%9A%D1%83%D0%BB%D1%82%D1%83%D1%80%D0%B0/%D0%9E%D1%82%D0%BA%D1%80%D0%B8%D0%B2%D0%B0%D1%82-%D0%BF%D0%B0%D0%BC%D0%B5%D1%82%D0%BD%D0%B0-%D0%BF%D0%BB%D0%BE%D1%87%D0%B0-%D0%BD%D0%B0-%D0%90%D0%BF%D0%BE%D1%81%D1%82%D0%BE%D0%BB%D0%B0-%D0%B2-%D1%80%D1%83%D0%BC%D1%8A%D0%BD%D1%81%D0%BA%D0%BE-%D1%81%D0%B5%D0%BB%D0%BE_l.a_c.394_i.92816.html)<br />
Автор: Петя Михайлова<br />
Дата: 27 юни 2011

Паметна плоча на Апостола на свободата е поставена на старото училище в село Михаил Когълничану (Еникьой), Румъния, в което някога Васил Левски е учителствал.

Това съобщи БТА, като цитира пресцентъра на областната организация на ВМРО-БНД в Добрич.

Паметният знак ще бъде официално открит на 6 юли в навечерието на 174-ата годишнина от рождението на революционера.

Инициативата да бъде поставен барелеф в памет на Апостола се подема след експедиция през есента на миналата година на членове на ВМРО-БНД от Добрич и Варна по следите на българското културно-историческо наследство в Северна Добруджа, поясняват от пресслужбата.

Инициативен комитет от граждани, оглавяван от Костадин Костадинов - заместник-председател на ВМРО-БНД, получава разрешение от румънските власти за поставянето на барелефа.

Паметната плоча, която е висока 1,20 метра, а на ширина достига 0,60 метра, е дело на добричкия скулптор Христо Илиев. Под лика на Апостола е изписано на български и на румънски език "Тук през 1866-1867 година е бил учител Апостола на българската свобода Васил Левски. От признателните потомци", допълват от ВМРО-БНД.

На откриването на паметния знак ще присъстват потомци на българи, преселили се от някогашното село Еникьой, които днес живеят в Белгун, Каварненско. На тържеството концерт ще изнесе българска фолклорна група от румънското село Лунка.
